 مواطن من ابو غريب عدد القراء أولا أرسل لكم صور أحد المعتقلين الذين تم كرفهم من الشارع من قبل لواء المثنى في أبو غريب في حملة ملاحقة البعثيين ، وتعرض الى ضرب شديد وإهانات، ثم أطلق سراحه مع آخرين في اليوم التالي بعد أن ساوموه على مبلغ.. ........................ وقد نشرت الرابطة في مقال سابق هذه الاستغاثة من ابو غريب ما يحدث في ابو غريب امر فضيع.. لواء المثنى الظالم يعرضنا على نحو متواصل لأبشع أنواع الاهانة.. ففي الامس قاموا هم أنفسهم بوضع عبوتين في شارع الشهداء وحصل الانفجار وهم واقفون بعيدا عن العبوات ينظرون.. بعد ذلك قاموا بمداهمة المنازل وأخذو اكثر من شخص.. كنت أحد المعتقلين الذين اقتادوهم من المنطقة بشكل عشوائي.. وفي سرية الفوج التابعة لهم بدأ التعذيب وما ادراك ما التعذيب.. وبالمناسبة جميع الحرس شاربين أو مكبسلين كعادتهم.. والله لو شفت اشون ايضربون المعتقلين بحقد وكراهية ووحشية .. والله ضربوا واحد عله خشمه دفرات وهو يصيح ويستغيث.. والله اني هسه كمت ابجي .. واليوم الصبح سدوا كل المحلات والشوارع، وبدءوا بجولة اعتقالات ثانية الى الساعه العصر.. بعد التفجير داهمو كل البيوت، اعتقلوني حوالي الساعه مساءا، اقتادونا الى مقر الفوج ووضعوني على كاشي بدون اي افراش.. وياهو الي يجي من الجنود يتناولنا بالضرب والسباب والشتائم.. الساعه صباحا جاء الامريكان وبدءوا يأخذون بصماتنأ.. ألطف شي يسألنا المترجم أكو واحد ضربكم ؟ هيه الناس امدمايه تعلوهم الدماء والاخ يسال أكو واحد ضربكم.. الضابط كال الي يحجي اعلسه.. فشنكول بعد؟ جميع من تم اعتقالهم يوم أمس أطلق سراحهم صباح هذا اليوم باستثناء الأشخاص الذين كانوا معتقلين في السابق، هؤلاء كانت معاناتهم مضاعفة في الضرب والتعذيب، وأبقوهم قيد الاعتقال.. واليوم صباحا أخذوا عددا أكبر من عدد البارحة.. وأشد ما أثار استغرابنا أن معظم الجنود كانوا ملحدين ، لم يكن اسهل على السنتهم من كلمات الكفر البذيئة.. وكانوا يشتمون أصحاب الرسول ص ويشتمون أعراضنا بشكل علني .. وغدا الأربعاء سوف نجتمع مع شيوخنا، شيوخ الزيدان، لوضع حد لمثل هذه السلوكيات المهينة والاجرامية بحق الأبرياء ومن منطلقات طائفية كريهة.. ................................ ومما يثير العجب أن هناك ضابط سني برتبة مقدم نقل الى لواء المثنى تحت إمرة رحيم رسن، فأرسل رحيم له أحد ضباطه وقال له أريد منك كل شهر دفاتر ألف دولار .. فهذا الضابط تعجب وقال منين اجيبله هذا المبلغ؟ واذا هيجي رجعوني منين ما اجيت، لا تصدقون ما قال له الضابط.. قال له سهلة، اعتقل الرايح والجاي وساوم أهله عليه لاطلاق سراحه.. لعد احنه اشنون عايشين غير بروس السنة.. . فقال له الضابط لكنك تعرفني انو آني سني، فقال له وشكو بيها؟ مو عدنه ضباط سنة وميخالفون أوامر العقيد رحيم ابدا، وشتغلون احسن من عدنه.. طعا هو صادق في كلامه، والله اكو ضابط سني اسمه محمد اوسني بس والله الامريكي أرحم منه بهواي، لان دمرها لمنطقة الشهداء بابو غريب، تصوروا يأخذ من كل محل يوميا دينار دولار ، واللي ميعجبه يشوفله تهمة، أو يمنع السيارات توكف يم المحل . الضابط محمد أوسني من السيدية وأهله ساكنين بكركوك. تصوروا اذا صار عرس بأبو غريب فتلكه الحرس كلهم موجودين بهذا العرس بحجة حماية الناس، وهمه كله شرب وعربدة ويرمون طلقات ويركصون بالحفلة تكول عرس امهاتهم.. وبعد شوية من يسكرون ويتعشون ويركصون تبدي الاعتقالات، الحكومة ناطيتهم هنا كل الصلاحيات، واذا متنفذ أوامرهم يجوك الملثمين ياخذوك وكبل للشط. وآني اتعجب على الناس ليش ميدافعون عن نفسهم ويسوون فد شي.. قوات بدر لعبت جوله هنا، وهناك من السنة للاسف يساعدوهم، يعني الي عنده خلاف أو الي ايضوج من واحد يروح يتعاون ويه لواء المثنى حتى ينتقم منه.. والله اني هنا شفت الي مشايفه بكل حياتي ولا راح اشوفه، مثلا ما شفت إمام جامع يحجي علاوضاع الي تمر بالعراق، لازكين بس بقصة يوسف عليه السلام وهاي هيه.. مرة حجيت ويه إمام ليش ميختار مواضيع تناسب الواقع المر الي يعيشوه العراقيين، صدمني لما قال لي قال الله تعالى ولا تلقو بانفسكم الى التهلكة .. هذا شلون فاهم الآيات القرآنية؟ قلت له وما سامع بقوله تعالى فمن اعتدى عليكم فاعتدوا عليه بمثل ما اعتدى عليكم ؟ الامام عباله آني واحد من المجاهدين العرب حيل خاف.. خلي يولي هذا إماميش الي يخاف من بشر؟ هذولة شيوخ المزعطة مال آخر زمان.. هل تعلمون أنه في يوم الجمعه يم كل جامع توكف همرين، ويدزون ورقه للامام يسألوه عن نوع الخطبة، والله العظيم وآني مسئول عن كل هذا الكلام امام الله.. فالامام رأسا يكللهم قصة يوسف.. وأكو جوامع مال صوفية هذولة ميفرقون عن المتخلفين الطائفيين بأي شي ، عدهم محمد ص فوق الكل.. يدروشون ويسوون حلقات ومدددددددد ومدري المن يصيحون.. هااااااااااااا وأبشركم كلهم حرامية.. يعني أبسط شي يكتبون للأوقاف نريد ترميم ونريد مكيفات ونريد منريد، وينطيهم الحرامي الكبير مالتهم غفوري، هم كبل سيارات أحدث موديل.. اكو سالفه صارت كدامي قبل ايام، بحي الجامعة أبو كيه راد يقبط من جوه الجسر مال حي الجامعة، جنك طالع للغزاليه ولأبو غريب، فولد اثنين ما خلو صاحب الكية يقبط.. السايق تناقش ويه الولد بكل أدب بس هم ما خلوه، كللهم ليش كلوله ابكيفنه.. فالسايق تعارك وياهم وآني صرت حاجوز.. وره دقايق اجوي الحرس وموتوا السايق كتل.. المهم احنه هواية ناس كلنالهم نريد نروح لأبو غريب وماكو بس هذا السايق الي ايروح ليش هيجي؟ كالوا ميقبط منايه لان السيارة ممسجلة.. اني عبالي سيارته بيها شي، طلعو الاخوان الحرس من لواء همه الي لازمين هذي المساحة، ويأخذون عله كل سياره دينار، واللي ممسجل عدهم رقمه ابد ميقبط من ذاك المكان.. والناس يجيبون واسطات للحرس حته يسجلون سياراتهم ويخلوهم يقبطون لأبو غريب.. تالي سايقنا اخذوا منه دينار وبالكوه آني هديته منهم. أما كراج ابو غريب فهو لاحد أمراء الافواج للواء المثنى بقيادة الطائفي القذر العقيد رحيم رسن البيضاني صهر جلال الصغير ، وهو يأخذ حصة مما يأخذوه من السواق بطرق الابتزاز.. وهناك مواضيع أخرى سوف أحدثكم عنها قريبا إن شاء الله..